---
title: अपना इतिहास
subtitle: ''
date: 2019-09-16T12:56:56.262Z
thumb_img_path: /images/mun2.jpg
content_img_path: /images/mun2.jpg
excerpt: >-
  ऐसे देवभूमि हिमालय के माँ नन्दा देवी के गोंद में एक सुन्दर घाटी है - जोहार
  घाटी, जो अपने टिपिगं प्वाइटं पर है. यह एक ऐसी जगह है जहाँ प्रकृति अपनी चरम
  सीमा पर है, जिसने न जाने कितने शताब्दियों से कई रिश्ते - प्रकृति से,
  तिब्बतियों से, देश वासियों से स्थापित कर इतिहास रचा है.
layout: post
---
रामायण में कहा गया है कि “जो हिमालय पर चिन्तन करता है, वे उन लोगों से कहीं अधिक महान है, जो काशी (बनारस) में हर तरह की पूजा करते हैं. जो हिमालय के बारे में सोचता है उसके सारे पाप धुल जाते हैं. वे सारे जीव जो हिमालय में अपना प्राण त्यागते हैं या जो अपना प्राण त्यागते हुए हिमालय के बर्फ को स्मरण करते हैं वे सारे पापों से मुक्त हो जाते हैं.”



ऐसे देवभूमि हिमालय के माँ नन्दा देवी के गोंद में एक सुन्दर घाटी है - जोहार घाटी, जो अपने टिपिगं प्वाइटं पर है. यह एक ऐसी जगह है जहाँ प्रकृति अपनी चरम सीमा पर है, जिसने न जाने कितने शताब्दियों से कई रिश्ते - प्रकृति से, तिब्बतियों से, देश वासियों से स्थापित कर इतिहास रचा है.



मैं एक जोहारी हूँ और ये हमारी कहानी है. मेरे लोग पिछले कई कई सालों से इस सर ज़मीन पर रह रहे हैं



ये हमारे संघर्ष की कहानी है. हमारे और यहाँ की भौगोलिक परिस्थितियों के बीच जो जीवन गाथा है वो दैविक है, अतुल्य है. हमारे लोगों की आँखों में यह सब दिखता है. देव भूमि कहलाने वाले इस घाटी में हमारे देवताओं ने हमें इस मनमोहक जगह पर बसने के लिए हमारे पूर्वजों को प्रेरित किया और तिब्बत से व्यावसायिक रिश्ता कायम करने के लिए भी. जिन्दगी में हमारा मकसद व्यवसाय के अलावा इस क्षेत्र को बाहरी हमलों से बचाना भी था. हमारी वजह से ही तिब्बती लोग यहाँ अपना आधिपत्य नहीं जमा सके. नेपाल को जोहार घाटी पर क़ब्ज़ा ज़माने के लिए अपनी पूरी ताक़त झोंकनी पड़ी थी। क़रीब आठ साल तक वे जोहार घाटी को नही ले पाये थे जबकि सारे कुमाऊँ पर उनका राज्य क़ायम हो गया था। 



जब हमारी तादाद कम थी तब भी हमारा मकसद वहीं था. मै इस बारे में हमेसा सोचा करता हूँ कि जोहारी लोग हमेशा से प्रकृति के हर परिस्थितियों में सामन्जस्य बनाते आ रहे हैं और हम इससे जुड़ी हर चीज़ को स्वीकार करते आये हैं. पर बहुत से लोगों को हमारे वंशज के बारे में भ्रांतियाँ रही हैं. यह सही है कि हमारी मुखाकृति में पहाड़ीपन ज्यादा झलकता है पर क्या इसी आधार पर हमें तिब्बती या मंगोलों के वंशज माना जाना उचित होगा. 



हमारा अपना इतिहास प्रागैतिहासिक काल से प्रारंभ होता है। प्रागैतिहासिक काल इतिहास का वह काल खंड हैं जिसके लिखित साक्ष्य उपलब्ध नहीं होते हैं. 



आइए पहले हम अपने प्रागैतिहासिक काल के इतिहास के बारे में जानने की कोशिश करते हैं। यानि जो सिर्फ़ कहानियों पर आधारित है। 



जोहार के बसने के बारे में जो किम्बन्तियाँ प्रचलित है, वे बड़ी ही रोचक और आश्चर्यजनक हैं। यद्यपि इन पर विश्वास करना कठिन है, पर इनका ज़िक्र अंग्रेज़ों के मसहूर इतिहासकार और लेखक अटकिन्सन और शेरिंग एवं पं॰ रुद्र दत्त पंत जी ने भी अपने किताबों में किया है। इससे हम उन्हें अविरल रूप में उद्धृत करते हैं-



**हल्दुवा व पिगंलुवा का क़िस्सा** 

जोहार में यह किम्बन्ती है कि वहाँ पहले दो गिरोह (धड़े) के लोग रहते थे, जिसमें एक गिरोह का प्रमुख हल्दुवा व दूसरे का पिगंलुवा था। कहते हैं कि पट्टी मल्ला जोहार इन दोनों गिरोहों के बीच बँटा हुआ था। मौजा मापा से ऊपर हल्दुवा के और मापा से नीचे लस्पा तक पिगंलुवा के हिस्से में था। उस वक़्त जोहार का दर्रा खुला हुआ नहीं था। इस कारण हुनियों (लामाओं) तथा हल्दुवा व पिगंलुवा के आपस में सौदागिरी कुछ नही होती थी, बल्कि आमदरफ्त भी जारी न थी। चौलाई (चुआ), फांफर (उगल) की खेती से अपनी गुज़र करते थे।



यहाँ के लोगों की बिचित्रता थी कि उनका सारा शरीर यहाँ तक कि उनके जीभ भी बालों से ढ़के थे। उस समय हुनदेश (तिब्बत) जाने के लिए कोई दर्रा नहीं था। गोरी नदी के ग्लेशियर के ऊपर चट्टानों में एक विशालकाय दैत्य पक्षी ‘पिरू’ रहता था। अगर वह अपने पंख फैलाता तो सारा मापा ढ़क लेता था, इतना विशाल था वो। उसके पर इतने बड़े थे कि नदी के ऊपर उड़ते उड़ते लसपा गाँव के नीचे जहाँ मापागं की तंग घाटी है उसमें उसके पर अटक जाते थे। अत: वह दैत्याकार पक्षी वहीं से लौट जाता था। उसका भोजन मनुष्य थे। हल्दुवा और पिंगलुवा के अभागी लोग उसके हर दिन के शिकार थे। दिनों दिन उनकी संख्या घटते घटते बहुत कम रह गई थी। उन्हीं दिनों लपखेल के समीप एक गुफा में साक्या नाम के लामा रहते थे। साक्या लामा में एक अद्भुत शक्ति थी, वे बैठे बैठे उड़ सकते थे। वह रोज़ अपनी गुफा से लपखेल जाते, वहाँ दिन भर ध्यान लगाते और रात में उड़कर फिर गुफा में रहने आ जाते। 



साक्या लामा की सेवा में उस समय एक व्यक्ति थे जिससे वे एक विशेष कार्य करवाना चाहते थे। उन्होंने उसको अपने पास बुलाया और बोला, “इन बर्फ़ीले पहाड़ों के पार तुमको जुहार का इलाक़ा मिलेगा जहाँ पिरू ने हल्दुवा और पिंगलुवाब के लोगों को मारकर खा लिया है। मैं तुम्हें यह धनुष और बाण दे रहा हूँ, तुम वहाँ जाओ और पिरू को ख़त्म करो। जुहार को अपने क़ब्ज़े में लेकर आबाद करो। जाओ।” 



लामा के सेवक ने उत्तर दिया, “यह सेवक आपके मुख से निकले हर शब्द को आदेश मानते हुए पालन करेगा, लेकिन सेवक को वहाँ जाने का रास्ता मालूम नहीं है अत: उसका मार्गदर्शक कौन होगा।” इस पर साक्या लामा बोले, “डरो नहीं, मैं तुम्हें एक मार्गदर्शक दूँगा, पर ध्यान रहे तुम उसको किसी भी हालत में नहीं छोड़ोगे। वह चाहे कोई भी रूप ले ले, उसका पीछा नहीं छोड़ना और डरना नहीं। भूलना नहीं कि वह तुम्हारा मार्गदर्शक है।” 



इसके बाद सेवक और उसका मार्गदर्शक वहाँ से रवाना हो गये। कुछ देर चलने के बाद मार्गदर्शक ने कुत्ते का रूप ले लिया। जिस जगह यह रूप लिया गया वह नाम के अनुरूप ‘किगंरी’ कहलाया गया। सेवक कुत्ते के पीछे चलता रहा, कुछ देर बाद मार्गदर्शक ने वारहसिंगा का रूप धारण कर लिया और वह इलाक़ा ‘डोल-डुगां’ के नाम से जाना जाने लगा। वारहसिंगा के बाद मार्गदर्शक ने ‘भालू’ का रूप लिया और वह क्षेत्र ‘टोपी-डुगां’ कहलाने लगा। इसके बाद उसका स्वरूप ‘ऊँट’ में बदल गया और यह क्षेत्र ‘ऊँटा-धुरा’ के नाम से प्रसिद्ध हुआ। इसके बाद वह ‘बाघ’ बना और वह इलाक़ा ‘डुंग-उडियार’ हो गया। अन्त में मार्गदर्शक ने ‘ख़रगोश’ का रूप गृहण किया और वह पिंगलुवा देश में अदृश्य हो गया। सेवक को वह तो नहीं मिला बल्कि उसको खोजते खोजते उसे मानव हड्डियाँ मिली जो पिरू द्वारा खाये गये मनुष्यों के कंकाल थे। वह सचेत हो गया और पास ही एक घर में उसने शरण ली। घर में उसे एक बूढ़ी औरत मिली जो पूरी तरह बालों से ढ़की थी। उसने बूढ़ी औरत से उसके बारे में पूछा, पता करना चाहा कि यह इलाक़ा इतना उजाड़ क्यूँ है। बूढ़ी औरत ने बताया कि वह हल्दुवा और पिंगलुवा की आंखिरी बची हुई इन्सान है और पिरू का वह आज का भोजन है और तुम यहाँ आकर उसके कल के भोजन बनने वाले हो। तुमने अच्छा किया यहाँ आकर। तब सेवक ने उसे अपने लामा के बारे में बताया और बूढ़ी औरत को अपना धनुष-बाण दिखाया। सेवक ने बूढ़ी औरत से उस क्षेत्र की बिशेषता के बारे मे भी पूछा। बूढ़ी औरत ने बताया कि वहाँ उआ (Hordeum caleste) और फाँफर (Fagopyrum tataricum) काफी मात्रा में पैदा होता है। वहाँ काफी मकान है पर नमक नहीं है और वे हुनदेश (तिब्बत) नहीं जा सकते हैं, जहाँ नमक की कोई कमी नहीं है। 



वे लोग वातचीत कर ही रहे थे तभी उनको पक्षी के पंखों की फड़फड़ाने की आवाज़ सुनाई दी, पक्षी प्रकट हुई और उसने बुढ़िया को दबोचा और उसको चट कर गई। सेवक ने बिना भयभीत हुए अपना धनुष उठाया और पक्षी पर तब तक बाणों की वर्षा की जब तक वह ढ़ेर न हो गया। पक्षी को मारने के बाद सेवक ने आग जलाई और ख़ुद से कहा, “मै लामा के पास जाऊंगा और कुछ नमक मागूगां। मुझे यह इलाक़ा बहुत पसन्द है। अगर यह आग मेरे आने तक जलती रहती है तो यह मेरे यहाँ बसने का संकेत होगा। और यदि आग बुझ जाती है तो मैं मान लूँगा कि मैं इस घाटी में बसने योग्य नहीं हूँ।” यह कहते ही वह अपने लामा की तरफ़ उसी रास्ते से जाने लगा जिस रास्ते से वह आया था। लामा के पास पहुँचते ही उसने सारी घटना बता दी। उसको लपखेल में जो उसका मार्गदर्शक था अपने मूल रूप में मिला। सेवक ने लामा से नमक के लिए प्रार्थना की। लामा ने कहा कि हुनदेश में काफी नमक है लेकिन वह उसके लिए नमक वही पैदा करेगा। लामा ने तब नमक पास में लिया और उड़कर पूरी घाटी में इस तरह विखेर दिया जैसे बीज बोया जाता हो। लामा ने उसको सुनिश्चित किया कि अब वहाँ के नये वाशिन्दों को नमक की कमी नहीं होगी। ऐसा कहते ही लामा अपने गुफा की ओर उड़ गया और उसके बाद कभी प्रकट नहीं हुआ। सचमुच उसके बाद घाटी में नमक तर-बतर रहा। यहाँ के लोग मानते है कि यह नमक उनको साक्या लामा का वरदान है। जब बौद्ध भिक्षु इस घाटी में आते है तो वे साक्या लामा के नाम पर भिक्षा माँगते है, जिन्होंने उनको नमक नसीब किया। 



जब साक्या लामा चले गये थे तो उनका सेवक जुहार में वापस आया और उसने आग को जलता हआ पाया। उसके लिए यह अच्छा सकुन था वहाँ बसने के लिए। उसने आस पास के सौका लोगों को इकट्ठा किया और मिलम और आस पास के जगह उनको बसाया। साक्या लामा के नाम पर उसने वहाँ एक मन्दिर भी स्थापित किया। 



इन्हीं की सन्तानोत्पत्ति में एक बीर सुनपति शौका पैदा हुआ। उसने मंदाकिनी के निकटवर्ती प्रान्त को बसाया और तिजारती रास्ते खुलवाये। सुनपति सौका, जो मदकोट में रहते थे, के ज़माने में तिब्बत जाने का रास्ता मदकुवा नदी के किनारे किनारे था जो अठासी लोग प्रयोग करते थे। इस रास्ते से सुनपति सौका ने काफी मात्रा में तिब्बत से सोना लाया। यह रास्ता अब अत्यधिक बर्फ़ गिरने और भू-स्लखन से बन्द हो गया है। यह सारी घटनायें कत्यूरी शासन काल से पहले घटित हो गई थी। समयापरान्त वे सौका भी विलुप्त हो गये। आज के जोहारी सौका उनके वंशज है कि नहीं शोध का विषय है। 



अपने इतिहास के विषय पर जानने से पहले सर्वप्रथम इसके ऐतिहासिक स्रोत के विषय में जानकारी आवश्यक है. सामान्य रुप से इतिहास को जानने हेतु दो प्रमुख स्रोत माने गये हैं. पहला स्रोत  साहित्यिक स्रोत तथा दूसरा स्रोत पुरात्विक स्रोत कहलाता है. साहित्यिक स्रोत जैसे धार्मिक साहित्य, लोक साहित्य, विदेशी यात्रियों के यात्रा वृतांत आदि. दूसरा पुरात्विक स्रोत जैसे अभिलेख, मुद्राएं, भवन, मूर्ति, मिट्टी के बर्तन चित्रकला आदि. अत: हमारे इतिहास का अध्ययन भी इन्ही दो स्त्रोतों के आधार पर किया जा सकता है.



जहाँ तक लोक साहित्य का सवाल है, लोक साहित्य स्रोत सामान्यतः बहुत अधिक प्रमाणिक नहीं होते हैं क्योंकि सामान्यतः यह लिखित रुप में उपलब्ध नहीं होता है. लोक साहित्य सामान्यतः एक पीढी से अगली पीढी तक अनुश्रुति व मौखिक माध्यम से ही पहुंचता है. मौखिक रुप में पहुचने के कारण इसमें अनेक गलतियां रहने की सम्भावना रहती है. तो फिर हमारे इतिहास पर लिखित साहित्य क्या है?



हमारे इतिहास के विषय में अनेक साहित्यिक स्रोत उपलब्ध हैं. पर यह भी सच है कि हमारा या उत्तराखंड का पहला इतिहास लिखने वाले अंग्रेज़ ही थे। जहाँ उनको साक्ष मिला वहाँ तक तो ठीक है पर जहाँ साक्ष नहीं मिला वहाँ उन्होंने धारणा बना ली कि ऐसा हुआ होगा, वैसा हुआ होगा. पर उनके कुछ साहित्य पढ़कर मुझे लगा कि अकसर उनकी धारणाये स्वार्थ से प्रेरित दिखती हैं। हमारे अपने साहित्य में मैं पंडित नैन सिंह रावत का नाम लूँगा जिन्होंने अपनी किताब “इतिहास : रावत क़ौम” में हमारे कुछ लोगों के बंशज के बारे में बताया है जो मिलम्वाल कहलाते थे। पंडित नैन सिंह लगभग उसी समय के हैं जब एडविन टी अटकिन्सन ने ‘हिमालयन डिस्ट्रिक्ट्स’ (1884) नामक किताब लिखकर दुनिया के सामने उत्तराखण्ड के पहाड़ी जिलों का इतिहास रखा। यह किताब हमारे इतिहास की शायद पहली लिखित साहित्य रही है। अटकिन्सन ने अपनी किताब में हमारे मुखाकृतियों को आधार मानकर ही यह निश्कर्ष निकाला था कि हमारे पूर्वज मंगोल वंशज के थे। उनके चलते ही दूसरे अंग्रेज इतिहासकार चार्ल्स ए. शेरिंग ने अपनी किताब “वेस्टर्न तिब्बत एण्ड ब्रिटिश बॉर्डर लैण्ड” (1906) में भी यहीं बात दोहराई। इसके बाद कई भारतीय इतिहासकारों ने भी हमारे इतिहास पर किताबें लिखी पर सब का आधार अंग्रेज़ इतिहासकारों तक ही सीमित रहा है। उन्होने अपनी कोई अलग से नई शोध नहीं की, ऐसा उनके किताबों से स्पष्ट प्रतीत होता है। पर आश्चर्य की बात है कि उन्नीसवीं शताब्दी के महान अन्वेशक पंडित नैन सिंह, (जिन्होंने पूरी तिब्बत को नाप कर तिब्बत की जानकारी विश्व के सामने रखी) द्वारा लिखी किताब ‘इतिहास : रावत क़ौम’ को इन अंग्रेज़ इतिहासकारों ने अनदेखी कर दी। यह अनदेखी हमारे इतिहास को, हमारी पूरी क़ौम को भारी पड़ी, जिसका फल यह हुआ कि इस देश के होते हुए भी हमें बिदेशी बंशजो के रूप में देखा गया। हमारे हिन्दू होने पर शक किया जाने लगा, हमारे रीति रिवाजों की तुलना ज़बरदस्ती तिब्बतियों के रीति रिवाजों से की जाने लगी। हमारे धर्म पर प्रश्न चिन्ह लगाया जाने लगा। पर किसी ने इतना कष्ट भी नहीं उठाया कि पंडित नैन सिंह की किताब ‘इतिहास : रावत क़ौम’ को पढ़ने की, वह किताब क्या कहती है हमारे पूर्वजों के बारे में, किसी ने सही ढंग से जानने की कोशिश नहीं की। पंडित नैन सिंह की किताब, जो एक हमारे इतिहास का अति महत्वपूर्ण प्रमाण है, के पहले पृष्ठ पढ़ने से ही स्पष्ट हो जाता है कि मिलम, जोहार के लोग कहाँ से जोहार घाटी आये थे। उसकी एक झलक यहाँ दिया जा रहा है – 



**इतिहास - रावत कौम**

(पंडित नैन सिंह के शब्द जैसा उनके किताब में है हुबहू अंकित है)



“मानना चाहिये कि हमारे पुरखा याने मिलम्वाल कौम का उत्पत्ति धारा नगर के क्षेत्री पवार बंशियों से है चुनाचे जब पंवार वंश बहुत बढ़ गया तो कितने ही पवार धारा नगर से आकर कहीं हरिद्वार के निकट मुतस्सिल बुटोल गढ़ में आ बसे द्य इस कारण बुटोले रावत कहलाये. फिर बुटोल गढ़ के भी कई बुटोला रावत आकर जिले गढ़वाल के परगनह बधाण मोजा ज्वाला और सालन में आ बसे. कुछ पुस्त बाद इनही बुटालों के खानदान में से धाम सिंह और हीरू रावत दो भाई ज्वाला गांव से बदरीनाथ की यात्रा को गये. बदरीनाथ में मलारी गांव के पास मुकाम भुजगढ़ पट्टी पेनखंडा जिले गढ़वाल में आ बसे . हीरू रावत ने तो मलारी ही में रहना इख्तियार किया जिसके औलाद मलारी के मढवाल…



(अग्रिम प्रसंग मूल प्रति पांडुलिपि के पृष्ठ भाग से नष्ट हो गया है.)



…..  और पहलवान था. राजा बोत छोगेल ने अपने सिपैसालारों में भरती किया. मरजी भगवान की कि धाम सिंह रावत ने लदाखियों को शिकस्त देकर इलाके ङरी कुरसुम से बाहर निकाला. इस नेक खिदमत’ के बदले राजा बोतछोगेल ने धाम सिंह रावत को उसके औकाल गुजारे के वास्ते (1) तौल (2) छौकल (३) अपनी रिआया दोयम दावा खिंगलुग व डोकठोल वगैरह मवाजात से लेने का सनद अता फरमरया. इस दस्तूरात वगैरह से धाम सिंह रावत का हजारहा रुपये साल की इसके पीछे धाम सिंह ने हूणदेश दावा में रहना मुनासिब न जानकर राजा बोतछोगेल के मरजी बमूजिब हिमालया इस पार इलाके कुमाऊं के परगनह जुहार मिलम गांव को बसा कर मिलम में रहने लगा.”



इतने स्पष्ट रूप से लिखे जाने के बाद भी कोई हमारे पूर्वजों को मंगोलों या तिब्बतियों से जोड़ते हैं तो क्या कहा जा सकता है। हमें दुख इस बात का है कि हमारे अपने इतिहासकार भी अंग्रेज़ों की बातों पर आँख मूँद कर विश्वास करते रहे और दुनिया को बताते रहे कि हमारा क़ौम मंगोलियायी तिब्बत से सम्बन्धित है। अगर एक झूठ को बार बार दोहराया जाता है तो लोग सच मान लेते हैं और यही हुआ हमारे साथ और इसी को हम भुगत रहे हैं।



एक और प्रमाण पर बात करना चाहता हूँ। किसी भी क़ौम के रीति रिवाजों में सबसे महत्वपूर्ण रिवाज होता है कि वह क़ौम अपने मरे हुए परिजनों को कैसे निस्तारित करती है। दुनिया में इस पर किये गए शोध के कारण ही कई क़ौम के वंशजों का पता लगाया जा सका है। 01 मार्च 2011 में ‘नेशनल जियोग्राफ़िक न्यूज़’ में केर थान (Ker Than) की रिपोर्ट छपी थी। उन्होने इस रिपोर्ट में बताया था कि कैसे हिमालय के क्लिफसाइड (cliffside) गुफ़ाओं में मनुष्य के कई कंकाल मिले थे जो वयाँ कर रहे थे कि वहाँ पर रह रहे लोगों के पूर्वज कैसे अपने मृतक परिजनों के शरीरों को इन गुफ़ाओं में पक्षियों के खाने के लिए छोड़ देते थे। यह परम्परा तिब्बतियों में प्रचलित है, अत: इस आधार पर केर थान ने निश्कर्ष निकाला था कि उस क़ौम के पूर्वज तिब्बत के थे। क्या हमारे क़ौम में मृतकों को ऐसे छोड़ दिया जाता था, कभी नहीं, क्योंकि हमारे जोहार घाटी में न तो ऐसी गुफाये हैं न ही कोई कंकाल मिला है, न ही कोई ऐसा सोच भी सकता है। 



अभी 27 अगस्त 2019 को ‘द पाइनियर’ (The Pioneer) में एक लेख निकला है जिसमें कुमार चेलप्पन और उनकी टीम के 27 जनवरी 2018 के रिपोर्ट (जो “Human Genetics” नामक अन्तरराष्ट्रीय ख्याति के साइंटिफ़िक मैगज़ीन में छप चुकी है) का हवाला देकर बताया गया है कि 794 व्यक्तियों की, जो 16 संजातियो (उत्तराखण्ड के भोटिया भी इसमें शामिल हैं) से सम्बन्ध रखते हैं, के डी.एन.ए. का परीक्षण किया गया था। परीक्षण के बाद यह बात सामने आई है कि हिमालय में माइग्रेशन मध्य तिब्बत से नहीं हुई थी, ज़ाहिर है हमारा माइग्रेशन तिब्बत से नहीं हुआ था। रिपोर्ट के अनुसार 16 संजातियों के जीन्स विल्कुल अलग और अद्वितीय है जो दक्षिण और पूर्व एशिया के जीन्सों का समिश्रण है। इस रहस्योद्घाटन से स्पष्ट है कि अंग्रेज़ इतिहासकारों की यह धारणा कि हमारे पूर्वज मध्य हिमालय यानि तिब्बत या मंगोल से आये थे, निराधार साबित हो जाती है।



पंडित बद्रीदत्त पांडे का ‘कुमाऊँ का इतिहास’ (1937) नाम की किताब एक सुखद अनुभूति है क्यूँकि इस किताब में पंडित नैन सिंह रावत के किताब का हवाला दिया गया है। इसके अलावा बाबू राम सिहं पांगती का 'जोहार का इतिहास और वंशावली' भी महत्वपूर्ण है जो पंडित नैन सिंह रावत के किताब पर आधारित है। इस किताब मैं हमारे सभी जातियों-प्रजातियों के बंशावली विस्तार से दी गई है, जो सभी कालान्तर में देश के विभिन्न भागों से जोहार घाटी की ओर शायद कैलाश मानसरोवर की यात्रा के लिए आये होंगे। डा. शेर सिंह पांगती जी के 'उत्तराखण्ड की भोटिया जनजाति' नाम की किताब हमारे रीति रिवाजों और हमारे सामाजिक परिवेश को जानने के लिए एक उपयोगी किताब है।



जहाँ तक पुरात्विक स्रोत (जैसे अभिलेख, मुद्राएं, भवन, मूर्ति, मिट्टी के बर्तन चित्रकला आदि.) का सम्बन्ध है, मेरा मानना है कि डा. शेर सिंह पांगती जी का हैरटेज म्यूज़ियम, जो उनके मुनस्यारी आवास में स्थापित किया गया है, इस की पूर्ति काफ़ी हद तक करती है।



प्रवास या माइग्रेशन हमारे जीवन का अभिन्न हिस्सा रहा है. यह जरूरी था क्योंकि जाडों में यह क्षेत्र  वर्फ से ढका रहता है और तिब्बत जाने का रास्ता भी बर्फ के कारण बन्द हो जाता है. हम शदियों से ये समझते आये हैं कि ऐसा ही होता है. 



पर समय के साथ साथ कई महत्वपूर्ण बदलाव आये। पर एक बदलाव ऐसा आया जिसने हमारी पूरी जिन्दगी ही बदल गई. इस बदलाव की आशा हमारे लोगों को नहीं थी. यह बदलाव था सन् 1962 का भारत चीन युद्ध। हमारा देश चीन से लड़ाई लड़ रहा था पर हम लोगों के लिए यह लड़ाई जीवन मरण का था. इस लड़ाई में हमारी हार हुई और तिब्बत चीन के कब्जे में आ गया और हमारे रोजी रोटी का जरिया एक झटके में खत्म हो गया.



तिब्बत व्यापार के बन्द के उपरान्त हम लोगों को जोहार घाटी छोड़ना पड़ा। जोहार को छोड़ते हुए जो मान्सिक आघात हम लोगों को लगा उसको शब्दों में बयाँ करना नामुमकिन है। हमारे रोज़गार खत्म हो चुके थे, हमारा दिल टूट चुका था, आगे अन्धकार दिखाई दे रहा था। कई परिवार टूट गए, लगभग सभी लोग बेकार हो गए। बच्चों का क्या भविष्य होगा, हमारे समझ से परे था। पर शायद यह हमारे जुझारुपन का कमाल है कि हम लोगों ने हार नहीं मानी। तीन धुरा चढ़ते चढ़ते हमारे बुज़ुर्गों की मानसिकता मज़बूत हो गई थी, वे तैयार थे ज़िन्दगी की नई लड़ाई लड़ने के लिए। हम लोगों ने पूरी मेहनत की और फिर उठ खड़े हो गए।



कहते हैं कि हम लोग बहुत निर्भीक होते हैं. हम लोग फाइटर हैं. ऊँचे ऊँचे पर्वत चढना हमारे लिए रोजमर्रा की तरह है. हमारे बुजुर्गों के पास कहानी सुनाने के लिए बहुत कुछ है - पर्वतों पर घोड़ा दौराना, हुणियों (तिब्बतियों) से व्यापारिक सम्बन्ध क़ायम करना, बुग्यालों में भेड़ों को चराना, रास्ते में छूटे हुए / बिछुडे हुए साथियों के किस्से, तिब्बत में स्थानीय डाकुओं से मुठभेड़ या जंगली जानवरों से वचाव के दौरान शरीर पर लगे घावों/ निशानों के किस्से, कैलाश जाने के क़िस्से, इत्यादि। लगभग हमारे हर परिवार से, जो तिब्बत व्यापार के लिए जाते थे, वे कैलाश मानसरोवर की यात्रा करना कभी नहीं भूलते थे। यह भगवान शिव का आशिर्बाद है कि हमारे बुज़ुर्गों को इस देव पर्वत की परिक्रमा करने का अवसर मिला। निःसन्देह उनकी यह यात्रा काशी जाने से कहीं अधिक पवित्र रही है।        



जब जोहारी लोग तिब्बत से घर आते थे और परिजनों से मिलते थे तो घरों में, कचहरियों में  उनसे उनकी यात्राओं के बारे में बातें होती आई है. 



कुछ इतिहासकारों के ग़लत अवधारणा के कारण, कुछ दूरी के कारण और कुछ तिब्बत के सीमा के नज़दीक होने के कारण ज़ोहार घाटी की जो छवि बाहरी लोगों के मन में बनी हुई है, उसमें अपनापन नहीं लगता है। इसी कारण कभी कभी कुछ जातीय घटनायें हमारे लोगों के साथ हुई हैं। पर क्या हम जोहारियो को और हम जैसे सीमावर्ती में बसे लोगों को अपने देश से अलग रखा जा सकता है, यह एक मानसिकता का सवाल है। पर परिस्थितियाँ बदली है और हम इसका स्वागत करते हैं।



हमारी कहानी ऐसी है जो हम कभी भूल नही सकते हैं। शायद लड़ाई लड़ने की इस मानसिकता ने ही हमारे कई बुजर्गों को देश की स्वतंत्रता के लिए अपनी जान हथेली में रखकर लड़ाई लड़ने के लिए प्रेरित किया। कहना न होगा कि सारे कुमाऊँ में जोहार घाटी ही वह इलाक़ा है जहाँ से सबसे अधिक स्वतंत्रता सेनानियों ने स्वतंत्रता संग्राम में भाग लिया। यह हमारे देश भक्ति का प्रमाण है। सीमा के पास रहते हुए भी हमने तन से, मन से देश सेवा की है। मुझे अब तक याद है कि 1962 के लड़ाई के समय कैसे हमारे परिवारों ने सैनिकों का हौसला बढ़ाया था। जोहार घाटी ने पंडित नैन सिंह रावत, किसन सिंह रावत, मानी कम्पासी जैसे विश्व प्रशिद्ध अन्वेषक दिए। उत्तराखण्ड के प्रथम पद्म श्री बिजेता एक जोहारी ही था – लक्ष्मण सिंह जंगपांगी, जिन्होंने तिब्बत में भारतीय ट्रेड एजेन्ट के रूप में सफलता से कार्य किया। उन्होंने तिब्बत जाने के लिए सारे पासों से यात्रा की और तिब्बती व चीनी अधिकारियों से बड़े ही सूझ बूझ के साथ ट्रेड सम्बन्ध क़ायम रखा। बहुत ही कठिन परिस्थितियों में भी वे विचलित नहीं हुए। 



अभी जोहार घाटी सुनसान है।  पर कुछ परिवार ऐसे हैं जो इस महान घाटी से अभी भी सम्पर्क बनाये हुए हैं शायद इसी आशा के साथ कि यह घाटी फिर से आबाद होगी और घाटी के उन शानदार नजारों में जीवन नया करवट लेगी. एक नयी आशा जगी है क्योंकि मुनस्यारी मिलम रोड बनाने पर कार्य चल रहा है। पर यह दुर्भाग्य ही रहा है कि आज़ादी के 72 साल के बाद भी जोहार घाटी मोटर रोड से बंचित है।   



समय के बदलाव के साथ साथ जोहारी नवयुवक भी अपने रोजगार की तलाश में घाटी से बाहर निकले. हो सकता है कि वे नौकरी के कारण एक अलग ब्रदरहुड का हिस्सा बन गए हों और अपने नये काम में मशगूल हों पर हैं तो वे जोहारी ही. उनके रगों में जोहारी खून कैसे बदल सकता है. जैसे जोहार घाटी अपने खूबसूरती को बदल नहीं सकती है, जोहारी भी अपने संस्कृति को बचाये रखना चाहते हैं बिल्कुल घाटी की खूबसूरती की तरह, क्योंकि हमारी संस्कृति भी उतनी ही खूबसूरत है. जब हमारे नवयुवायें नये परिवेश में रहकर भी अपनी संस्कृति को बचाये रखते हैं तो वे उस धरोहर का हिस्सा हो जाते हैं और गर्व महसूस करते हैं. हमारे बुजुर्ग, जिनकी नजर हम पर बराबर रहती है, अपने नवयुवाओं के प्रगति को देख कर खुश होते हैं और उनको नाज होता है कि उन प्रगतियो के बाबजूद उनके नवयुवाओं में जोहारीपन सदा बना रहा है. 



घाटी में हमारे अलग अलग गाँव हैं और गाँव के अनुसार ही हमारी प्रजातियां हैं – जैसे मिलम के मिलम्वाल, बिल्जू के बिल्जवाल, वुर्फू के वुर्फाल, मर्तोली के मर्तोलिया, टोला के टोलिया, आदि, पर हैं तो सभी जोहारी. हर प्रजाति में प्रतिभा है, कौशल है, भावनायें है, विश्वास है. और उनका सकारात्मक रवैया काफी महत्व रखता है. हमें एक दूसरे प्रजातियों से प्रेरणा मिलती है. जोहारी लोग बिल्कुल तिब्बती भेड़ (हुनकरा) की तरह होते हैं जिनकी सींग पीछे की ओर मुड़ी होती है जो हमारे अतीत की याद दिलाती है. हमारे कई ‘राइट आफ पैसेज’ (Rite of passage) है, उनमें से एक मुनस्यारी के फुटबॉल ग्राउंड में होता है, जो कभी हमारे फादर्स और ग्राडंफादर्स के लिए मिलम के खेल के मैदान में होता था. 



मै नौकरी लगने के बाद पहली बार जब मुनस्यारी पहुँचा था तो मुझे अच्छी तरह वह घटना याद है. तब हजारों लोग यहाँ पहुँचे थे और सात बार के एवरेस्ट विजेता लवराज धर्मशक्तू भी यहाँ आये थे. वे आज भी दिल से, मन से जोहारी ही हैं. जोहारी लोग इस एक्शन को देखने इकट्ठा हो रहे थे. दूर दराज से हमारे परिवार के लोग वसों, कारों, टैक्सियों द्वारा मुनस्यारी पहुंच रहे थे. हमारी खूबसूरत महिलाएँ बेहतरीन परिधानों में नजर आ रही थीं. इस दिन की तैयारी कई दिनों से चल रही थी. इवेंट्स की शुरुवात पारम्परिक ढंग से किया जा रहा था। बच्चों का एक दल पारम्परिक परिधानों में बहुत ही आकर्षक लग रहे थे। ढोल नगारों की आवाज़ में जैसे पूरा मुनस्यारी रम गया था। मुख्य अतिथि का पारम्परिक स्वागत देखते ही बनता था। 



इस इवेंट से मेरे जैसे हजारों जोहारियों को प्रेरणा मिलती है, शक्ति मिलती है. हमारे खिलाड़ियों के हर मूवमेंट में हमें अपने बुजुर्गों की बहादुरी, ताकत और सम्मान की झलक दिखती है. खिलाड़ी तरह तरह के रंगीन टी-शर्टों, जूतों में जीतने के लिए तैयार हैं. ये मुक़ाबला होता है ताक़त और शक्ति का, कौशल का, सहनशीलता का और धैर्य का. हमारे बुजुर्ग भी जब तीन धुरा की कठिन चढ़ाई चढ़ते थे तो उनकी परीक्षा भी ऐसे ही होती थी. पर आज हम किसी और के लिए खेल रहे हैं. फुटबॉल के इस जोहारी टूर्नामेंट में आपका स्वागत है. 



यहाँ मौजूद भीड़ के पास खिलाड़ियों को हौसला दिलाने के लिए कई विकल्प हैं. वे अपने अपने टीम के लिए चिल्लाते हैं, सीटी बजाते हैं, तरह तरह के इशारे करते हैं, ताली बजाते हैं. गजब का उत्साह दिखता है. इस टूर्नामेंट की प्लानिगं हमारे बुजुर्गों की है. हमारे इस टूर्नामेंट का मकसद है हमारे युवाओं के दिमाग को प्रतियोगिता या प्रतिस्पर्धा में लगाना, ताकि हमारा ध्यान फालतू की चीज़ों में न लगे. हम पर्वतारोही रहे हैं लेकिन अब हम खिलाड़ी बन चुके हैं.



मैं भी अपनी पसन्द की टीम का हौसला बढाता हूँ. मेरे विरोधी टीम को भी सपोर्ट करने वाले काफी लोग हैं. सभी टीमों को पावर मिलती है मुनस्यारी की आबो हवा से, वहाँ की शानदार नजारों से. समुद्र तल से पाँच हजार फिट की ऊँचाई पर पंचचुली की छत्र छाया में फुटबॉल खेलना किसी हसीन सपने जैसा लगता है. हमें लगता है कि हम हमारे पूर्वजों के अन्त:मन, आत्मा को पुन: जी रहे हैं. हमें लगता है कि हम अपने महान शिखर नन्दा देवी का आह्वान कर रहे हैं. 



यह टूर्नामेंट यूं ही 15 दिनों तक चलता रहेगा. जिस टीम में दम खम है, टीम भावना है, तेजी है, वह आगे बढती जाती है. हारी हुई टीम फिर नये बर्ष में नये जोश के साथ उतरने के लिए विदा लेती है. यह फुटबॉल कितनी चीज़ों को सिखाती है. जीतने वाली टीम नई लहरों की तरह आगे राउंड में प्रवेश हो जाती है. फिर फाइनल का दौर आता है. जीतने वाली टीम को ज़बरदस्त महिमा हासिल होती है. इस इवेटं का केन्द्र निःसन्देह जोहार की आत्मा है. इस टूर्नामेंट में बहुत से कठोर आलोचक भी आते हैं. ग्रेट जोहारी स्पिरिट हम पर नजर रखे हुए है क्योंकि इसका रिश्ता अतीत में होने वाले बुजुर्गों के तीन धुरा चढने से अब नहीं है और अब तो इसका ताल्लुक बुजुर्गों के साथ एक स्पिरिचुअल सम्बन्ध और नये संकल्पना से है. आज फाइनल मैच है और मेरी टीम भी फाइनल में पहुँच गई है. दोनो टीमें एक दूसरे की ताकत का आंकलन कर रहे हैं.  दोनों टीमों का एक ही मकसद है- बस जीतना। दोनो फिट हैं, जोश से भरे हैं, जीतने के लिए लड़ रहे हैं. विजेता एक ही हो सकता है. देखने के लिए काफी लोग आये हैं. इसमें लोगों को शो-आफ भी करना होता है. अरे हाँ, मेरी टीम ने पहला गोल कर दिया और हम ख़ुशी से झूमने लगे। हमारी जीत गई और मैं टीम के साथ जीत की खुशी मना रहा हूँ. मुझे विल्कुल वहीं खुशी मिल रही है जैसे तिब्बत से मेरे पिता जोहार में पहुँच कर होती है. हमारी टीम को तारीफें और बधाईयां मिलती है. यह इवेटं न जाने कितने जोहारियो के लिए जिन्दगी का महत्वपूर्ण  इवेटं बनती है. 



हमने इस टूर्नामेंट से जो हासिल किया है इसका पूरा असर जोहार-मुनस्यार में महसूस होता है. कई जोहारियों का कहना है कि इस टूर्नामेंट ने उनकी सोच को बदल दिया है. बहुत से लोगों ने तय किया है कि वे जिन्दगी को एक प्रतिस्पर्धा की तरह मानेगें और पूरी मेहनत से मुश्किलों का सामना करेंगे जो बहुत अच्छी बात है. अब हमारे लोग व्यापार के लिए पर्वत नहीं चढते हैं अब वे चढते हैं अपने साहस की परीक्षा के लिए, युवाओं को प्रेरणा देने के लिए, अपने क़ौम, समाज और देश का सम्मान बढ़ाने के लिए। एवरेस्ट पर कोई बार बार चढ रहा है तो कोई साइकिल से पूरा हिमालय नाप रहा है और कश्मीर से कन्याकुमारी पैदल यात्रा कर रहा है. वे समझते हैं कि जिन्दगी में वे क्या रोल अदा कर रहे हैं. यह साहस, यह हुनर हमारे पूर्वजों की ही देन है.



हमारे पूर्वज तो नहीं रहे पर उनकी कमी नई पीढ़ी अपने नये रोल में पूरा कर रहे हैं. हमारे बुजुर्गों की यादें हम महसूस करते आये हैं क्योंकि इससे हमें प्रेरणा मिलती है. हम सभी अपना रोल निभा रहे हैं. आज हमारे युवा हर क्षेत्र में काम कर रहे हैं, हमारी महिलायें भी कन्धे से कन्धा मिलाकर नये अवतार में ज़िन्दगी जी रहे हैं पर हमारा जोहारीपन कोई हमसे नहीं छीन सकता है। हम में से बहुत लोग जोहार जाते हैं और महसूस करते हैं अपने बुजुर्गों के जर-जमीन को, सद्भावना को. उम्मीद है यह सिलसिला यूँ ही जारी रहेगा।
